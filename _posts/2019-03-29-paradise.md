---
layout: page
title:  "Secret Place"
date:   2019-03-29
img_dir: "paradise"
lat: 6.995266865249603
lon: 116.72947883605957
categories: jekyll update
---

{% include subtitle.md date="Dzień 1 (29.03.2019)" title="" %}

Wyobraźcie sobie piękną plażę z&nbsp;białym piaskiem i&nbsp;błękitnym, ciepłym morzem. Wiszące w&nbsp;cieniu drzew hamaki i&nbsp;mały cocktail bar zbity z&nbsp;drewna wyrzuconego na brzeg. Zaraz obok miejsce do rozbicia namiotu z&nbsp;widokiem na spokojnie kołyszące się fale. Gorące słońce, orzeźwiający wiatr i&nbsp;błogie lenistwo.

Właśnie przyjechaliśmy do Secret Place niedaleko Tip of Borneo, czyli najbardziej wysuniętego na północ miejsca tej części Malezji. Po długiej i&nbsp;męczącej podróży z&nbsp;Kota Kinabalu, z&nbsp;przesiadką w&nbsp;Kudacie, jedyne co mamy ochotę zrobić to wskoczyć do wody. Rozbicie namiotu będzie musiało poczekać!

{% include subtitle.md date="Dzień 2 (30.03.2019)" title="" %}

Po gorącej nocy w&nbsp;namiocie i&nbsp;malezyjskim śniadaniu zdecydowaliśmy się na spacer plażą na Tip of Borneo.
Wycieczka o&nbsp;podobno średnim stopniu trudności i&nbsp;około pięciokilometrowej długości.
Wysmarowani kremem z&nbsp;filtrem, zaopatrzeni w&nbsp;wodę ruszyliśmy w&nbsp;drogę.
Piękna piaszczysta plaża kończyła się na pierwszym zakręcie i&nbsp;zamiast niej mieliśmy do pokonania sporo kamienistego brzegu.
Przez całą trasę kamienie przeplatały się z&nbsp;białym piaskiem, a&nbsp;niektóre odcinki trzeba było pokonać w&nbsp;wodzie do pasa.
Było trochę wspinaczki, podziwiania przyrody, a&nbsp;na końcu trasy nawet kąpieli na największej plaży jaką minęliśmy.
Mimo, że większość trasy była w&nbsp;cieniu, a&nbsp;my wysmarowani kremem do opalania, nasze ciała po powrocie były w&nbsp;kolorze ugotowanego homara.



{% include subtitle.md date="Dzień 3 (31.03.2019)" title="" %}

Czasem są takie dni, kiedy butelka Panthenolu to twój najlepszy przyjaciel. Dla nas to był zdecydowanie ten dzień.
Przedpołudnie spędziliśmy w&nbsp;cieniu drzew, sącząc zimne soki i&nbsp;drinki. Po pysznym obiedzie przygotowanym przez naszego gospodarza Robiego wróciliśmy na legowisko celebrować leniwe popołudnie. 

Wieczorem pojawiły się długo wyczekiwane przez Bartka kokosy. Znaczyło to tylko jedno: w&nbsp;końcu mogliśmy spróbować tajemniczego drinka z&nbsp;menu. Warto było czekać, bo był tak dobry, że inne drinki mogłyby nie istnieć.


{% include subtitle.md date="Dzień 4 (1.04.2019)" title="" %}

Na koniec naszego plażingu w&nbsp;tym pięknym miejscu poszliśmy na spacer. Celem była mała wyspa-niewyspa, do której dojście okazało się na tyle skomplikowane, że odpuściliśmy dalszą wędrówkę. W leniwym tempie spakowaliśmy namiot i&nbsp;wsiedliśmy w&nbsp;umówioną wcześniej taksówkę, która przyjechała po nas z&nbsp;Kudatu.

Podsumowując konkretami:
nocleg kosztuje 15 MYR od osoby, jeśli mieszkasz we własnym namiocie. Jeśli pożyczasz od Robiego (ma ich mnóstwo) płacisz 25 MYR/os. Śniadanie, obiad i&nbsp;kolację można zamówić z&nbsp;dostępnego menu. Do wyboru są głównie malezyjskie dania, ale jeśli ktoś ma problem ze zjedzeniem makaronu lub ryżu na śniadanie to też nie kłopot. Są tosty, jajka, a&nbsp;na specjalne zamówienie Robi może przygotować coś innego. To tutaj zjedliśmy przepysznego kurczaka w&nbsp;imbirze, który wyglądał niepozornie, a&nbsp;był kulinarnym odkryciem tej wycieczki. Ceny posiłków wahają się od 6 do 8 MYR za śniadanie i&nbsp;7 - 10 za obiad. Do tego rano polecamy świeżo wyciskane soki z&nbsp;pomarańczy, arbuza lub ananasa (4 MYR), a&nbsp;po południu orzeźwiające drinki (8 MYR). Dobowy pobyt za dwie osoby z&nbsp;jedzeniem i&nbsp;drinkami (prawie all-inclusive!) kosztował nas mniej niż 100 MYR.
Jedynym słabszym punktem tego miejsca są, tak jak wszędzie w&nbsp;Malezji, łazienki. Wielka kałuża w&nbsp;toalecie to standard, nie ma ciepłej wody (chyba, że masz szczęście i&nbsp;trafisz na podgrzaną przez słońce), a&nbsp;dla osób bojących się owadów to świetna okazja, żeby walczyć z&nbsp;fobiami. Ja już nawet przywykłam do wszechobecnych karaluchów!

Link do strony: https://secretplaceborneo.jimdo.com/.
Z Robim najlepiej kontaktować się przez WhatsApp.
Nie powinniście również mieć problemu, żeby dojechać tam na własną rękę.
Jedzie się tak jak na Tip of Borneo, a&nbsp;na trzech ostatnich skrzyżowaniach pojawiają się drewniane drogowskazy.
Jeśli się tam wybierzecie, koniecznie pozdrówcie go od nas!

-- Małgosia

