---
layout: page
title:  "Secret Place"
date:   2019-03-29
img_dir: "paradise"
lat: 6.995266865249603
lon: 116.72947883605957
categories: jekyll update
---

{% include subtitle.md date="Dzień 1 (29.03.2019)" title="" %}

Wyobraźcie sobie piękną plażę z białym piaskiem i błękitnym, ciepłym morzem. Wiszące w cieniu drzew hamaki i mały cocktail bar zbity z drewna wyrzuconego na brzeg. Zaraz obok miejsce do rozbicia namiotu z widokiem na spokojnie kołyszące się fale. Gorące słońce, orzeźwiający wiatr i błogie lenistwo.

Właśnie przyjechaliśmy do Secret Place niedaleko Tip of Borneo, czyli najbardziej wysuniętego na północ miejsca tej części Malezji. Po długiej i męczącej podróży z Kota Kinabalu, z przesiadką w Kudacie, jedyne co mamy ochotę zrobić to wskoczyć do wody. Rozbicie namiotu będzie musiało poczekać!

{% include subtitle.md date="Dzień 2 (30.03.2019)" title="" %}

Po gorącej nocy w namiocie i malezyjskim śniadaniu zdecydowaliśmy się na spacer plażą na Tip of Borneo.
Wycieczka o podobno średnim stopniu trudności i około pięciokilometrowej długości.
Wysmarowani kremem z filtrem, zaopatrzeni w wodę ruszyliśmy w drogę.
Piękna piaszczysta plaża kończyła się na pierwszym zakręcie i zamiast niej mieliśmy do pokonania sporo kamienistego brzegu.
Przez całą trasę kamienie przeplatały się z białym piaskiem, a niektóre odcinki trzeba było pokonać w wodzie do pasa.
Było trochę wspinaczki, podziwiania przyrody, a na końcu trasy nawet kąpieli na największej plaży jaką minęliśmy.
Mimo, że większość trasy była w cieniu, a my wysmarowani kremem do opalania, nasze ciała po powrocie były w kolorze ugotowanego homara.



{% include subtitle.md date="Dzień 3 (31.03.2019)" title="" %}

Czasem są takie dni, kiedy butelka Panthenolu to twój najlepszy przyjaciel. Dla nas to był zdecydowanie ten dzień.
Przedpołudnie spędziliśmy w cieniu drzew, sącząc zimne soki i drinki. Po pysznym obiedzie przygotowanym przez naszego gospodarza Robiego wróciliśmy na legowisko celebrować leniwe popołudnie. 

Wieczorem pojawiły się długo wyczekiwane przez Bartka kokosy. Znaczyło to tylko jedno: w końcu mogliśmy spróbować tajemniczego drinka z menu. Warto było czekać, bo był tak dobry, że inne drinki mogłyby nie istnieć.


{% include subtitle.md date="Dzień 4 (1.04.2019)" title="" %}

Na koniec naszego plażingu w tym pięknym miejscu poszliśmy na spacer. Celem była mała wyspa-niewyspa, do której dojście okazało się na tyle skomplikowane, że odpuściliśmy dalszą wędrówkę. W leniwym tempie spakowaliśmy namiot i wsiedliśmy w umówioną wcześniej taksówkę, która przyjechała po nas z Kudatu.

Podsumowując konkretami:
nocleg kosztuje 15 MYR od osoby, jeśli mieszkasz we własnym namiocie. Jeśli pożyczasz od Robiego (ma ich mnóstwo) płacisz 25 MYR/os. Śniadanie, obiad i kolację można zamówić z dostępnego menu. Do wyboru są głównie malezyjskie dania, ale jeśli ktoś ma problem ze zjedzeniem makaronu lub ryżu na śniadanie to też nie kłopot. Są tosty, jajka, a na specjalne zamówienie Robi może przygotować coś innego. To tutaj zjedliśmy przepysznego kurczaka w imbirze, który wyglądał niepozornie, a był kulinarnym odkryciem tej wycieczki. Ceny posiłków wahają się od 6 do 8 MYR za śniadanie i 7 - 10 za obiad. Do tego rano polecamy świeżo wyciskane soki z pomarańczy, arbuza lub ananasa (4 MYR), a po południu orzeźwiające drinki (8 MYR). Dobowy pobyt za dwie osoby z jedzeniem i drinkami (prawie all-inclusive!) kosztował nas mniej niż 100 MYR.
Jedynym słabszym punktem tego miejsca są, tak jak wszędzie w Malezji, łazienki. Wielka kałuża w toalecie to standard, nie ma ciepłej wody (chyba, że masz szczęście i trafisz na podgrzaną przez słońce), a dla osób bojących się owadów to świetna okazja, żeby walczyć z fobiami. Ja już nawet przywykłam do wszechobecnych karaluchów!

-- Małgosia

