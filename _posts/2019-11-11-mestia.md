---
title:  "Svanetia"
date:   3019-11-11
trip: georgia_2019
img_dir: "img/georgia/SIZE/TODO"
img_hd:  "TODO.jpg"
lat: 43.04279812270172
lon: 42.727203369140625
tags: mestia
---

<!--more_start-->
Od miesiąca z niepokojem śledziłam prognozy pogody w różnych rejonach Gruzji trochę
obawiając się, że zakup biletów na pierwszą połowę listopada to nie był
najlepszy pomysł.
W internecie roi się od opisów Gruzji na wiosnę, lato i wczesną jesień, ale
wszystkie urywają się najpóźniej pod koniec października.
W tej chwili siedząc w słońcu nad morzem po nieoczekiwanej zmianie planów mogę z czystym
sumieniem przyznać, że nie ma się czego obawiać.
<!--more-->
***

Pierwszym punktem naszej wycieczki była stolica Svanetii i gruzińskiego Kaukazu,
Mestia.
Miasteczko leży na wysokości 1500 metrów, ale prowadzi do niego tylko jedna
droga.
Alternatywnie można tam dolecieć lokalną linią Vanilla Sky, co przy dobrej pogodzie
pozwala zaoszczędzić sporo czasu.
Lot odbywa się z maleńkiego lotniska w Kutaisi, samolotem L410 Turbolet, który zabiera na
pokład maksymalnie 16 osób.

Przechodząc Security Check zapomniałem o scyzoryku, który miałem w bagażu
podręcznym.
Najpierw groźny pan wykrzyczał na mnie "nóż" po we wszystkich znanych mu językach.

A potem stało się coś co mogło się zdarzyć chyba tylko tutaj - cała ochrona
lotniska stanęła na rzęsach, żeby mój multitool poleciał ze mną.
Przez około 10 minut siedzieliśmy na kanapach, a w tym czasie pracownicy lotniska dogadywali
się jak przewieźć scyzoryk.
W końcu zapakowali go w kopertę i wraz z ksero mojego paszportu przekazli pilotowi, a ja dostałem go z powrotem od ochrony na lotnisku w Mestii.
Co zabawne, mój plecak który był w bagażu rejestrowanym leciał z nami w kabinie pasażerskiej.

Trasa lotu prowadziła pomiędzy ośnieżonymi szczytami, nad wijącymi się rzekami i rozległymi pustkowiami.
Dla nas, przyzwyczajonych do linii pasażerskich, sam lot był zupełnie nowym doświadczeniem.
Pomimo maleńkiej liczyb miejsc, tylko połowa była zajęta, a pasażerowie bez trudu mogli zaglądnąć pilotowi przez ramię.

***

Mestia to maleńkie miasteczko, które tak naprawdę jest bazą wypadową w góry.
Dlatego nie marnowaliśmy czasu i następnego poranka wybraliśmy się na spacer
do lodowca Chalaadi. Większość trasy prowadzi wzdłuż rzadko uczęszczanej drogi, ale idzie się dość przyjemnie - za kolejnymi zakrętami pokazują się coraz wyższe, ośnieżone szczyty. Ten spacer chwilę zajmuje, ale jest bardzo przyjemny i nie warto korzystać z minibusa, którym co drugi kierowca w miasteczku chce nas zawieźć. Gdybyśmy takim pojechali ominęłoby nas towarzyskie spotkanie z gruzinami i czaczą!

Na końcu drogi, która cały czas wiodła wzdłuż rzeki, przechodzi się przez stary metalowy most, a zaraz za nim wchodzi się wąską ścieżką do lasu. W dolinie cały dzień było mało słońca, dlatego wyraźnie czuliśmy chłód bijący od zalegającego śniegu. W lesie leżał lód, a na otwartej przestrzeni śniegu było prawie po kolana. Na sam lodowiec nie weszliśmy, bo z każdym metrem ścieżka robiła się coraz bardziej niepewna i co kilka kroków ślizgaliśmy się i zapadaliśmy w zaspy. Ale gorąca herbatka w cichej i zimnej dolinie z widokiem na lodowiec też była super.

Dopiero wracając zauważyliśmy, że wzdłuż drogi został zbudowany wielki wodociąg. Nie wiem czy wcześniej przeoczyliśmy go przez wspaniałe widoki, czy też może przez wypicie kilku toastów z panami z budowy... Tak czy inaczej, powrót był już mniej ciekawy. Do czasu, kiedy znowu zostaliśmy zaproszeni do budującego się domu, ogrzania przy kozie i, oczywiście, wzniesienia kilku toastów za przyjaźń polsko gruzińską. Na przegryzkę dostaliśmy kawałki sera białego i świeżego puri. I znowu nie wiem czy to nadmiar alkoholu, ale właśnie ten ser i chleb (czacza też, jak później porównywaliśmy) tutaj smakowały najlepiej.


















